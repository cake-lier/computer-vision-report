# Problema

Questo progetto ha come obiettivo quello di realizzare un sistema di visione artificiale volto alla soluzione del gioco del cosiddetto "parente misterioso" che è parte del _game show_ "I soliti ignoti - Il ritorno" che va in onda su Rai Uno o, utilizzando il nome del _format_ televisivo originale, che è parte del _game show_ "Identity".

In questo gioco, al concorrente viene chiesto di osservare attentamente una persona, il "parente misterioso" appunto, e di raffrontare il suo volto con quello delle altre otto persone, gli "ignoti", con cui ha "giocato" per tutto il resto della trasmissione e che quindi ha già potuto vedere da vicino. Può chiedere alcuni aiuti, riducendo il montepremi finale che potrà portarsi a casa in caso di vittoria. Nel nostro problema, anche per semplificare le ipotesi del problema, al concorrente non viene fornito alcun indizio e deve scegliere perciò a colpo sicuro l'ignoto che è in relazione di parentela con il parente misterioso. In più, il tipo di parentela è uno dei primi indizi che viene fornito, ma nelle ipotesi di questo problema, dove gli indizi non sono forniti, si presuppone che debba essere indovinato dal concorrente, una volta scelto l'ignoto.

Il sistema creato dovrà perciò confrontare l'immagine del parente misterioso in coppia con ciascuno degli ignoti e determinare tra quale di questi c'è legame di parentela con il parente misterioso. Ci riferiremo a questo come "primo problema". Dopodiché, una volta accertata la parentela, il sistema deve classificare la coppia in una delle possibili relazioni di parentela, risolvendo il "secondo problema".

Questo progetto si ispira alla _competition_ "Recognizing Faces in the Wild" [@competition] proposto dal "Northeastern SMILE Lab" sul sito "Kaggle", dove veniva richiesto di risolvere solamente quello che noi abbiamo definito "primo problema", quindi costruire un sistema che, dati due volti, capisse se fossero legati da parentela oppure no. Basarci su questa competition ci ha permesso di utilizzare lo stesso *dataset* per risolvere il problema, ovvero il "Families In the Wild" [@dataset]. In secondo luogo, ci ha permesso di ispirarci al lavoro fatto dal primo classificato, che ha riassunto lui stesso nelle note da lui pubblicate. Ogni volta che è stato utilizzato l'apporto dei partecipanti alla *challenge* durante il corso di questo progetto, sarà esplicitamente indicato. Altrimenti, deve assumersi che il contributo è da intendersi come puramente nostro. Da ultimo, è stato possibile visionare la *leaderboard* e avere quindi un'idea generale della complessità del problema, capendo attorno a quale livello di accuratezza avremmo potuto attestarci.
